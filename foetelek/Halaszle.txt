A halat (ponty helyett harcsát, kárászt, keszeget is használhatunk) megpucoljuk. A pikkelyes pontyot filézőkéssel, az utolsó farki pikkely alatt benyúlva oldal irányban mozgatva a test mellett elvágjuk a pikkelytokokat, és leemeljük a kabátját.
A hal bőre mindkét esetben a halon marad. A halat belezzük, ikrát/tejet, májat külön rakjuk. (Vigyázni kell az epehólyagra!) A fejet levágjuk, a halat kifilézzük. Kopoltyú, szem, keserű fog nem maradhat a halban, azokat eltávolítjuk.
A lábosba alulra rakjuk a fölkarikázott makói hagymát, majd a hal fejét, az úszókat és a csontot. Felöntjük 4 liter vízzel, és kb. 2 órán át lassú tűzön főzzük, míg a fej, a csontok teljesen szét nem esnek.
Főzés vége előtt 30 perccel az elpárolgott vizet pótoljuk. Ezután átpasszírozzuk. Passzírozás után tilos vizet adni a leveshez! Az alapléhez hozzáadjuk az édesnemes paprikát, majd felforraljuk.
Ezután belerakjuk az előzőleg besózott haldarabokat, a belsőséget, és 10 percig főzzük. Kóstolás után sózzuk, ha szükséges.